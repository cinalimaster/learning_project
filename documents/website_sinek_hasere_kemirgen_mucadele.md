
# Vektörlerle (Haşere ve Kemirgenler) Mücadele - Sancaktepe Belediyesi

Kentsel yerleşim alanlarında, çevre ve halk sağlığının korunmasında, bulaşıcı ve salgın hastalıkların insanlar ve hayvanlar arasında hızla yayılmasına neden olan **vektör canlılar** ile mücadele büyük önem taşımaktadır. Hamam böcekleri, bit, pire, kene ve kemirgenler (fare, sıçan vb.) gibi canlılar, vücutlarında taşıdıkları sıtma, sarıhumma, hepatit, tifo, dizanteri, leptospirozis, kuş gribi, Kırım Kongo Kanamalı Ateşi ve H1N1 (Domuz Gribi) gibi birçok hastalık etkenini insanlara ve diğer canlılara bulaştırabilmektedir.

**Mücadele Çalışmaları**

Veterinerlik birimimiz, İstanbul Büyükşehir Belediyesi ile koordineli olarak yıllık çalışma programları hazırlamakta; belediye sınırlarımız içindeki dereler, su kuyuları, fosseptik kuyuları, inşaat ve bodrum suları gibi sivrisinek üremesine uygun alanlarda Dünya Sağlık Örgütü (WHO) önerilerine uygun **ilaçlama çalışmaları** gerçekleştirmektedir.

Ayrıca halkın bu konudaki bilinç seviyesini artırmak amacıyla afiş, broşür ve bilgilendirici materyaller hazırlanıp dağıtılmaktadır.

**Sivrisineklerle Mücadele**

Sivrisinekler, özellikle yaz aylarında önemli bir sorun oluşturur. Dere, inşaat çukurları, varil ve kuyu gibi durgun su birikintilerinde yumurta bırakarak ürerler. Larva ve uçkun mücadelesi, veterinerlik ekiplerimiz tarafından İstanbul Büyükşehir Belediyesi ile koordineli şekilde yürütülmektedir. Haftanın beş günü, geceleri iki aracımız dönüşümlü olarak tüm mahallelerimizde uçkun mücadelesi yapmaktadır. Ayrıca tespit edilen larva kaynakları ilgili birimlere bildirilmektedir.

**Karasineklerle Mücadele**

Karasinekler, çöp ve gübre atıklarının bulunduğu alanlarda çoğalır. Belediyemiz veterinerlik birimi, pazar yerleri, sokaklardaki çöp konteynerleri ve gübre depolama alanlarında düzenli ilaçlama yaparak karasineklerle mücadele etmektedir.

**Dezenfeksiyon Hizmetleri**

Milli Eğitim Bakanlığına bağlı okullar, kurbanlık hayvan satış ve kesim yerleri, resmi kuruluş binaları gibi kritik alanlarda dezenfeksiyon çalışmaları düzenli olarak gerçekleştirilmektedir.

Veterinerlik birimimizin ilaçlama hizmetleri hafta içi her gün 08:00 - 17:00 saatleri arasında aktif olarak devam etmektedir.
