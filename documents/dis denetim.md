
# Belediye Dış Denetim ile İlgili Bilgiler ve Faaliyetler

Sancaktepe Belediyesi, 15.12.2024–17.01.2025 tarihleri arasında Mülkiye Müfettişleri tarafından 2020–2024 yıllarını kapsayan bir denetimden geçirilmiştir. Denetim sonuçlarında aşağıdaki öneriler ve tespitler yer almıştır:

## Teftiş Raporlarının Takibi
- Teftiş raporlarının gereğinin yerine getirilmesine azami özen gösterilmeli, üst makam ve mercilerden gelen emir ve talimatlar teftiş defterinin ilgili bölümüne kaydedilmelidir.
- Mülkiye Müfettişlerince Düzenlenen Raporların Değerlendirilmesi, Takibi ve Sonuçlandırılması Hakkında Yönerge, hizmet içi eğitim ve seminerlerde işlenmelidir.

## Faaliyet Raporlarının Hazırlanması
- Faaliyet raporları hazırlanırken teşkilat yapısı, organizasyon yeteneği ve teknolojik kapasite gibi unsurlar açısından içsel bir durum değerlendirmesi yapılmalıdır.

## Kamu Hizmetlerinin Yürütülmesi
- Asli ve sürekli kamu hizmetlerinin memurlar eliyle yürütülmesi sağlanmalı, memurlar tarafından yürütülmesi gereken işlerde daimi işçi veya geçici personel görevlendirilmesinden kaçınılmalıdır.
- Belediye personelinin ihtiyaç duyduğu konularda, katılımcı bir yöntemle hazırlanacak hizmet içi eğitim planı çerçevesinde eğitime tabi tutulması gerekmektedir.

## Mal Bildirimleri
- Mal bildirimi sonucu beyan edilen malların karşılaştırılması amacıyla komisyon oluşturulup işlem tesis edilmesine devam edilmeli, ancak özlük dosyalarında bulunan mal bildirimlerinin kapalı zarf içinde muhafaza edilmesi sağlanmalıdır.

## Ruhsatlandırma ve Denetim
- İşyeri Açma ve Çalışma Ruhsatlarına İlişkin Yönetmelik kapsamında işyerlerinin ruhsatlandırma işlemleri zamanında ve ilgili hükümlere uygun şekilde gerçekleştirilmeli, ruhsatlı işyerlerinin düzenli olarak denetlenmesine özel önem verilmelidir.

## İhale Süreçleri
- Belediyenin mal ve hizmet alımları ile yapım işleri öncelikle açık ihale usulüyle gerçekleştirilmelidir.
- Müdürlüklerin ihtiyaçları tespit edilerek toplu halde açık ihale usulüyle temin edilmeli, pazarlık usulü yalnızca mevzuatta belirtilen koşullar oluştuğunda uygulanmalıdır.
- Doğrudan temin yöntemi, bir ihale uslı olmamakla birlikte, ihtiyaçların kısa sürede ve etkin bir şekilde temini için kullanılmalı ve 4734 Sayılı Kamu İhale Kanunu’nun 22. maddesinde belirtilen hallerle sınırlı kalmalıdır.
- Bu kapsamda, parasal limitler dahilinde yapılacak harcamaların yıllık toplamı, belediye bütçesine bu amaçla tahsis edilen ödeneklerin %10’unu, Kamu İhale Kurulu’nun uygun görüşü olmaksızın aşmamalıdır.
- Mal ve hizmet alımlarının kısımlara bölünerek parasal limitlerin altında kalınması önlenmelidir.

## Yaklaşık Maliyet Tespiti
- 4734 Sayılı Kamu İhale Kanunu ve 2886 Sayılı Devlet İhale Kanunu kapsamında yapılan ihaleler ile doğrudan temin yöntemi uygulanırken, yaklaşık maliyetlerin usulüne uygun olarak tespit edilmesi konusunda daha titiz ve duyarlı olunmalıdır.

## Kaçak Yapılarla Mücadele
- Kaçak veya ruhsatsız yapıların yakından takip edilerek gerekli yasal işlemlerin ivedilikle yapılması, belediyenin kaçak yapı ile mücadelede gözetim ve denetim yetkisini daha etkili bir şekilde kullanması gerekmektedir.
- Bu bağlamda, 3194 Sayılı İmar Kanunu’nun 32. ve 42. maddelerindeki hükümlere titizlikle riayet edilmeli, para cezalarında toplam tahsilat oranı artırılmalıdır.

## Metruk Binalar
- Metruk binaların tespit edilmesi, iyileştirilmesi, rehabilite edilmesi, yıkılması ve/veya gayrimeşru işler amacıyla kullanılmasının önlenmesi için gerekli tüm çalışmalar yapılmalıdır.

## Çevre ve Doğa Koruma
- Çevre ve doğa koruma faaliyetleri çeşitlendirilerek halkın katılımı sağlanmalıdır.

## Hayvanların Korunması
- 5199 Sayılı Hayvanları Koruma Kanunu, Hayvanların Korunmasına Dair Uygulama Yönetmeliği ve Bulaşıcı Hayvan Hastalıkları ile Mücadelede Uygulanacak Genel Hükümlere İlişkin Yönetmelik hükümlerine uygun olarak belediye tarafından daha aktif çalışmalar yürütülmelidir.

## Afet Hazırlığı
- Afet dışı zamanlarda kamu kurumları ve ilçe halkına yönelik eğitim ve tatbikat faaliyetleri ile afet ve acil durumlara ilişkin gönüllülüğü özendirici ve teşvik edici çalışmalar sürdürülmelidir.

Belediyemiz, denetim raporunda yer alan öneriler doğrultusunda gerekli çalışmaları tamamlamış veya yürütmeye devam etmektedir.
